Panie Przewodniczący. 
Władze Meksyku, w tym przede wszystkim prezydent Felipe Calderón, toczą już od kilku lat krwawą wojnę z gangami narkotykowymi. 
Zaangażowały w tę wojnę ponad czterdzieści tysięcy żołnierzy i odniosły w niej kilka sukcesów. 
Takimi sukcesami były niewątpliwie aresztowania bossów karteli Sinaloa czy Juarez, zniszczenie ponad dwudziestu trzech tysięcy hektarów upraw opium, trzydziestu ośmiu tysięcy hektarów marihuany, czy zamknięcie ponad pięćdziesięciu nielegalnych laboratoriów produkujących narkotyki i aresztowanie ponad czterdziestu pięciu tysięcy ludzi biorących udział w tym procederze. 
Ale musimy mieć świadomość, że meksykańskie kartele narkotykowe przynoszą rocznie wiele miliardów dolarów dochodów, nieporównywalnie więcej niż środki przeznaczane przez rząd w Meksyku na zwalczanie problemu narkotykowego. 
Gangi wydają więc olbrzymie środki na korumpowanie polityków, sędziów czy policjantów. 
I dlatego właśnie władze tę wojnę przegrywają. 
Od dwa tysiące szóstego roku zginęło prawie piętnaście tysięcy osób, z czego tylko w październiku ubiegłego roku ponad sześć tysięcy. 
Szczególnie zagrożeni są dziennikarze, których zginęło ponad sześćdziesięciu, w tym ostatnio Jorge Ochoa Martínez. 
Musimy zdać sobie sprawę, że bez międzynarodowego zaangażowania Meksyk tej wojny nie wygra. 
